{"1": [{"title": "Hogyan jutott Ruth Betlehembe"}, {"num": "1", "text_hu": "És lőn azon napokban, amikor a bírák bíráskodának, éhség lőn a földön. És elméne egy férfi a Júda Betleheméből, hogy Moáb mezején tartózkodjék, ő meg a felesége és a két fia."}, {"num": "2", "text_hu": "A férfi neve Elimélek és felesége neve Naómi, két fiuk neve pedig Mahlon és Kiljon, efrataiak, a Júda Betleheméből valók. És eljutának Moáb mezejére, és ott valának."}, {"num": "3", "text_hu": "Meghala pedig Elimélek, a Naómi férje, és marada ő és az ő két fia,"}, {"num": "4", "text_hu": "akik moábita leányokat vőnek feleségül. Az egyiknek neve Orpa, és a másiknak neve Ruth. És ott lakozának közel tíz esztendeig."}, {"num": "5", "text_hu": "Meghalának ők is mind a ketten, Mahlon is, Kiljon is, és marada az asszony az ő két fia és férje nélkül."}, {"num": "6", "text_hu": "Felkele azért ő és az ő menyei, és ő visszatére Moáb mezejéről, mert hallotta vala Moáb mezején, hogy meglátogatta az Úr az ő népét, hogy adjon nékik kenyeret."}, {"num": "7", "text_hu": "És kiméne arról a helyről, ahol volt, és vele a két menye. És menének az úton, hogy visszatérjenek Júda földére."}, {"num": "8", "text_hu": "És monda Naómi az ő két menyének: Menjetek, térjetek vissza, ki-ki az ő anyjának házához! Cselekedjék az Úr irgalmasságot veletek, amiképpen ti cselekedtetek a megholtakkal és énvelem!"}, {"num": "9", "text_hu": "Adja az Úr tinéktek, hogy találjatok nyugodalmat, ki-ki az ő férje házában! És megcsókolá őket, és ők nagy felszóval sírának."}, {"num": "10", "text_hu": "És mondák néki: Bizony mi veled együtt térünk a te népedhez!"}, {"num": "11", "text_hu": "Naómi pedig mondá: Térjetek vissza, leányaim! Miért jönnétek énvelem? Hát ugyan vannak-é még fiak az én méhemben, akik férjeitek lehetnének?"}, {"num": "12", "text_hu": "Térjetek vissza, leányaim! Menjetek, mert én már vénebb vagyok, semhogy férjhez mehetnék. Még ha azt mondanám is, hogy van reménységem, még ha ez éjjel férjhez mennék is, és szülnék is fiakat,"}, {"num": "13", "text_hu": "ugyan megvárhatnátok-é őket, amíg felnőnek? Ugyan megtartóztatnátok-é magatokat miattuk, hogy férjhez ne menjetek? Ne, édes leányaim! Mert nagyobb az én keserűségem, mint a tietek, mert engem talált az Úrnak keze.", "ref": ["5Móz 25,5"]}, {"num": "14", "text_hu": "Azok pedig nagy felszóval tovább sírának. És Orpa megcsókolá az ő napát,* Ruth azonban ragaszkodék hozzá."}, {"num": "15", "text_hu": "Ő pedig monda: Ímé, a te sógorasszonyod visszatért az ő népéhez és az ő isteneihez, térj vissza te is a te sógorasszonyod után!"}, {"num": "16", "text_hu": "Ruth pedig monda: Ne unszolj, hogy elhagyjalak, hogy visszaforduljak tőled! Mert ahova te mégy, oda megyek, és ahol te megszállsz, ott szállok meg. Néped az én népem, és Istened az én Istenem."}, {"num": "17", "text_hu": "Ahol te meghalsz, ott halok meg, ott temessenek el engem is! Úgy tegyen velem az Úr akármit, hogy csak a halál választ el engem tőled!"}, {"num": "18", "text_hu": "Mikor pedig látá, hogy erősködik vele menni, nem szóla néki többet."}, {"num": "19", "text_hu": "És menének mind a ketten, míglen Betlehembe érkezének. És lőn, hogy mikor Betlehembe érkezének, megmozdult az egész város miattuk, és mondák: Nemde nem Naómi ez?"}, {"num": "20", "text_hu": "És ő monda nékik: Ne hívjatok engem Naóminak, hívjatok inkább Márának, mert nagy keserűséggel illetett engem a Mindenható."}, {"num": "21", "text_hu": "Többedmagammal mentem el, és elárvultan hozott vissza engemet az Úr. Miért hívnátok hát engem Naóminak, holott az Úr ellenem fordult, és a Mindenható nyomorúsággal illetett engemet?"}, {"num": "22", "text_hu": "Így tért vissza Naómi, és vele a moábita Ruth, az ő menye, aki hazatért Moáb mezejéről. Megérkezének pedig Betlehembe az árpaaratás kezdetén."}], "2": [{"title": "Ruth kalászt szed Boáz földjén, aki megkedveli őt"}, {"num": "1", "text_hu": "Vala pedig Naóminak egy rokona az ő férje után, előkelő derék ember Elimélek nemzetségéből, neve Boáz.", "ref": ["Mt 1,5"]}, {"num": "2", "text_hu": "És monda a moábita Ruth Naóminak: Hadd menjek, kérlek, a mezőre, hogy kalászokat szedegessek azután, akinek szemei előtt kedvességet találok. És az monda: Menj, édes leányom!"}, {"num": "3", "text_hu": "Elméne azért, és odaérkezék, szedegete a mezőn az aratók után, és történetesen odatalált a Boáz szántóföldjére, aki Elimélek nemzetségéből való volt."}, {"num": "4", "text_hu": "És ímé, Boáz kijöve Betlehemből, és monda az aratóknak: Az Úr legyen veletek! És ők mondának néki: Áldjon meg téged az Úr!"}, {"num": "5", "text_hu": "És monda Boáz az ő szolgájának, aki az aratók felügyelője volt: Kié ez a leányzó?"}, {"num": "6", "text_hu": "És felele a szolga, az aratók felügyelője, és monda: Az a moábita leányzó ez, aki Naómival jött a Moáb mezejéről."}, {"num": "7", "text_hu": "Aki mondá: Hadd szedegessek, kérlek, és hadd tarlózgassak a kévék közt az aratók után. És idejöve, és itt marada reggeltől fogva mind mostanig, és csak éppen most pihent egy keveset a házban."}, {"num": "8", "text_hu": "És mondá Boáz Ruthnak: Ugyan hallod-é, édes leányom! Ne menj szedegetni más mezőre, és el ne menj innen, hanem menj mindenütt szolgálóim után!"}, {"num": "9", "text_hu": "Szemeid legyenek a mezőn, amelyet aratnak, és járj utánuk! Ímé, meghagytam a szolgáknak, hogy ne bántsanak téged, és ha megszomjúhozol, menj az edényekhez, és igyál abból, amit a szolgák merítenek!"}, {"num": "10", "text_hu": "Akkor ez arcra borula, és meghajtá magát a földig, és monda néki: Hogy-hogy találtam ilyen kedvességet a te szemeid előtt, hogy rám tekintettél, holott én idegen vagyok?"}, {"num": "11", "text_hu": "Boáz pedig felele, és monda néki: Bizony elmondtak nékem mindent, amit cselekedtél a te napaddal* férjed halála után, hogy elhagytad a te atyádat és a te anyádat és a te születésednek földjét, és jöttél ahhoz a néphez, amelyet nem ismertél azelőtt.", "ref": ["Ruth 1,16.17"]}, {"num": "12", "text_hu": "Fizessen meg az Úr a te cselekedetedért, és legyen teljes a te jutalmad az Úrtól, Izráelnek Istenétől, akinek szárnyai alatt oltalmat keresni jöttél!"}, {"num": "13", "text_hu": "Ez pedig monda: Találjak kedvességet a te szemeid előtt, uram, mert megvigasztaltál engem, és mert a te szolgálódnak szívéhez szóltál, holott én nem vagyok a te szolgálóleányaid közül."}, {"num": "14", "text_hu": "És az evésnek idejekor szóla néki Boáz: Jer ide, és egyél a kenyérből, és mártsd be a te falatodat az ecetes lébe! És ő leüle az aratók mellé. És pergelt gabonát nyújtott néki, és evett, s jóllakott, sőt még hagyott is."}, {"num": "15", "text_hu": "Azután felállott, hogy szedegessen, és Boáz megparancsolta az ő szolgáinak, mondván: A kévék között is hadd szedegessen, és meg ne pirongassátok őt!", "ref": ["3Móz 19,9.10"]}, {"num": "16", "text_hu": "Sőt húzogassatok ki néki a kévékből is, és hagyogassatok el, hogy szedje fel, és meg ne dorgáljátok őt!", "ref": ["3Móz 23,22"]}, {"num": "17", "text_hu": "És ő szedegete a mezőn mind estig, és kicsépelé, amit szedegetett, és lett abból szinte egy efa árpa."}, {"num": "18", "text_hu": "És felvevé, és beméne a városba, és napaasszonya látá, amit ő szedegetett. Aztán elővevé, és odaadá néki, amit meghagyott, minekutána jóllakott vala."}, {"num": "19", "text_hu": "És monda néki az ő napaasszonya: Hol szedegettél ma, és hol munkálkodtál? Áldott legyen, aki rád tekintett! És elbeszélte az ő napaasszonyának, hogy kinél munkálkodott, és monda: Annak a férfiúnak a neve, akinél ma munkálkodtam: Boáz."}, {"num": "20", "text_hu": "És monda Naómi az ő menyének: Áldott legyen ő az Úrtól, aki nem vonta meg irgalmasságát az élőktől és a megholtaktól! És Naómi monda néki: Közel valónk nékünk az a férfiú, legközelebbi rokonaink közül való ő."}, {"num": "21", "text_hu": "És szóla a moábita Ruth: Még azt is mondta ő nékem: Menj mindenütt az én munkásaim után, amíg csak el nem végzik az én egész aratásomat!"}, {"num": "22", "text_hu": "És monda Naómi Ruthnak, az ő menyének: Jó, édes leányom, hogy az ő szolgálóival jársz, ne is találjanak téged más mezőn!"}, {"num": "23", "text_hu": "Így járt ő mindenütt a Boáz szolgálói után szedegetve, míg az árpaaratás és búzaaratás bevégződött. És az ő napaasszonyával lakott."}], "3": [{"title": "Ruth követi Naómi jó tanácsát"}, {"num": "1", "text_hu": "És monda néki Naómi, az ő napaasszonya:* Édes leányom! Ne keressek-é néked nyugalmat, hogy jól legyen dolgod?"}, {"num": "2", "text_hu": "Avagy nem rokonunk-é Boáz, akinek szolgálóival voltál? Ímé, ő az éjjel árpát szór a szérűn."}, {"num": "3", "text_hu": "Annak okáért fürödjél meg, és kend meg magadat, és vedd magadra ruháidat, és menj le a szérűre! Észre ne vétesd magadat a férfiúval, amíg el nem végezi ételét és italát!"}, {"num": "4", "text_hu": "És majd ha lefekszik, jegyezd meg a helyet, ahol fekszik, és menj oda, és hajtsd fel a leplet lábánál, és feküdjél oda! Ő majd megmondja néked, mit cselekedjél."}, {"num": "5", "text_hu": "És ő monda néki: Mindazt, amit mondasz, megcselekszem."}, {"num": "6", "text_hu": "És lement a szérűre, és mindent úgy cselekedett, amint napaasszonya parancsolta."}, {"num": "7", "text_hu": "És Boáz evett és ivott, és felvidámult az ő szíve. És elment, hogy lefeküdjék a garmada szélén. És az eljött titkon, és felhajtá lába felől a leplet, és lefeküvék."}, {"num": "8", "text_hu": "Történt pedig éjféltájon, hogy felrettent a férfiú, és odafordult. És ímé, asszony fekszik az ő lábainál."}, {"num": "9", "text_hu": "És monda: Kicsoda vagy te? És az monda: Én Ruth vagyok, a te szolgálód. Terjesszed ki hát takaródat a te szolgálódra, mert te vagy a legközelebbi rokon.", "ref": ["Ez 16,8"]}, {"num": "10", "text_hu": "És ő monda: Az Úrnak áldotta vagy te, édes leányom! Utóbbi szereteteddel jobbat cselekedtél, mint az elsővel, hogy nem jártál az ifjak után, sem szegény, sem gazdag után."}, {"num": "11", "text_hu": "Most hát, édes leányom, ne félj! Mindent, amit mondasz, megteszek néked, mert tudja az én népemnek egész kapuja, hogy derék asszony vagy."}, {"num": "12", "text_hu": "És most, bizony igaz, hogy közel rokon vagyok, de van nálamnál még közelebbi rokon is.", "ref": ["Ruth 4,1"]}, {"num": "13", "text_hu": "Ez éjszakán hálj itt, s majd reggel, ha az megvált téged, jó: váltson meg; ha pedig nem akar téged megváltani, akkor én váltalak meg. Él az Úr! Feküdj itt reggelig!", "ref": ["5Móz 25,5", "Ruth 4,10.13"]}, {"num": "14", "text_hu": "És feküvék az ő lábainál reggelig, és felkele, mielőtt valaki az ő felebarátját megismerheté, mert mondá: Meg ne tudja senki, hogy ez az asszony a szérűre jött!"}, {"num": "15", "text_hu": "És monda: Add ide a nagy kendődet, amely rajtad van, és tartsd! És ő odatartotta azt. Boáz pedig mért hat mérték árpát, és feladta néki, maga pedig bement a városba."}, {"num": "16", "text_hu": "És elméne az ő napaasszonyához, és az monda: Hogy vagy, édes leányom? És ő elbeszélt néki mindent, amit cselekedett vele az a férfi."}, {"num": "17", "text_hu": "És monda: Ezt a hat mérték árpát adá nékem, mert monda: Ne menj üresen a te napadhoz!"}, {"num": "18", "text_hu": "És monda Naómi: Légy veszteg, leányom, míg megtudod, hova dől el a dolog, mert nem nyugszik az a férfiú, míg véghez nem viszi a dolgot még ma."}], "4": [{"title": "Boáz elveszi Ruthot, és házassága megáldatik. Dávid nemzetségi táblázata"}, {"num": "1", "text_hu": "Boáz pedig felment a kapuba, és ott leült. És ímé, arra ment az a legközelebbi rokon, akiről Boáz beszélt vala, és monda néki: Jer csak, ülj ide, atyafi! És az odament és leüle."}, {"num": "2", "text_hu": "Ekkor ő maga mellé vett tíz férfiút a város vénei közül, és monda: Üljetek ide! És azok leülének."}, {"num": "3", "text_hu": "És ő monda a legközelebbi rokonnak: Azt a darab szántóföldet, mely a mi atyánkfiáé, Eliméleké volt, eladja Naómi, aki hazajött a Moáb mezejéről."}, {"num": "4", "text_hu": "Én pedig gondoltam, hogy füledbe juttatom, mondván: Vedd meg az itt ülők előtt és az én népemnek vénei előtt! Ha megváltod, váltsd meg, és ha nem váltod meg, jelentsd ki előttem, hogy tudjam, mert rajtad kívül nincs, aki megváltaná, és én vagyok utánad. És az monda: Én megváltom.", "ref": ["Ruth 3,12"]}, {"num": "5", "text_hu": "És monda Boáz: Amely napon megveszed a szántóföldet Naómi kezéből, akkor a moábita Ruthtól, a megholtnak feleségétől veszed meg, hogy nevet támassz a megholtnak az ő örökségében.", "ref": ["5Móz 25,5.6"]}, {"num": "6", "text_hu": "A legközelebbi rokon pedig monda: Nem válthatom meg magamnak, hogy el ne veszessem a magam örökségét. Váltsd meg te magadnak az én rokoni részemet, mert én nem válthatom meg."}, {"num": "7", "text_hu": "Ez vala pedig a szokás régen Izráelben a megváltás és cserélés alkalmával, minden dolognak megerősítésére: A férfi lehúzta az ő saruját, és odaadta felebarátjának, és ez volt a bizonyság Izráelben.", "ref": ["5Móz 25,7-9"]}, {"num": "8", "text_hu": "Monda annak okáért a legközelebbi rokon Boáznak: Vedd meg magadnak! És lehúzta a saruját."}, {"num": "9", "text_hu": "És monda Boáz a véneknek és az egész népnek: Ti vagytok tanúi ma, hogy megvettem mindent, ami Eliméleké volt, és mindent, ami Kiljoné és Mahloné volt, Naómi kezéből,"}, {"num": "10", "text_hu": "sőt a moábita Ruthot is, Mahlonnak feleségét feleségül vettem, hogy nevet támasszak a megholtnak az ő örökségében, és ki ne vesszen a megholtnak neve az ő atyjafiai közül és az ő helységének kapujából. Tanúk vagytok ma."}, {"num": "11", "text_hu": "És monda az egész nép, mely a kapuban vala és a vének: Tanúk vagyunk! Tegye az Úr az asszonyt, aki a te házadba megy, olyanná, mint Rákhel és Lea, akik ketten építették fel Izráel házát, és gyűjts vagyont Efratában, és szerezz nevet Betlehemben!", "ref": ["1Móz 29,32", "1Móz 30,22"]}, {"num": "12", "text_hu": "És a te házad legyen, miként a Pérec háza – akit Thámár szült Júdának – abból a magzatból, amelyet az Úr adánd néked ettől az asszonytól!", "ref": ["1Móz 38,29"]}, {"num": "13", "text_hu": "Elvevé annak okáért Boáz Ruthot, és lőn az néki felesége, és beméne hozzá, és megadá az Úr, hogy az fogana az ő méhében, és szült fiút."}, {"num": "14", "text_hu": "És mondák az asszonyok Naóminak: Áldott az Úr, aki ma nem engedte meg, hogy rokon nélkül maradj. Emlegessék az ő nevét Izráelben!"}, {"num": "15", "text_hu": "És legyen ő a te lelkednek megvidámítója, és vénségednek istápolója, mert menyed szülte őt, az, aki téged szeret, és aki többet ér néked hét fiúnál."}, {"num": "16", "text_hu": "Ekkor megfogá Naómi a gyermeket, és ölébe vevé, és dajkája lőn annak."}, {"num": "17", "text_hu": "A szomszédasszonyok pedig nevet adának néki, mondván: Fia született Naóminak, és nevezték az ő nevét Obednek. Ez az apja Isainak, a Dávid atyjának."}, {"num": "18", "text_hu": "És a Pérec nemzetségei ezek: Pérec nemzé Hesront,", "ref": ["1Móz 46,12", "1Krón 2,5"]}, {"num": "19", "text_hu": "Hesron pedig nemzé Rámot, és Rám nemzé Amminádábot,", "ref": ["Mt 1,3"]}, {"num": "20", "text_hu": "Amminádáb pedig nemzé Naássont, és Naásson nemzé Sálmónt,", "ref": ["Mt 1,4-6"]}, {"num": "21", "text_hu": "Sálmón pedig nemzé Boázt, és Boáz nemzé Obedet,"}, {"num": "22", "text_hu": "És Obed nemzé Isait, Isai pedig nemzé Dávidot."}]}